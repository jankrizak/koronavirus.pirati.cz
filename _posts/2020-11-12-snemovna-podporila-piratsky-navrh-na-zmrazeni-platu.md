---
date:         2020-11-12
category:     blog
tags:         sněmovna koronavir platy
layout:       post
title:        "Sněmovna poslala do 3. čtení pirátský návrh na zmrazení platů politiků a ústavních činitelů na rok 2021. Může státu ušetřit půl miliardy"
image:        articles/2020/ferjencik.jpg
author:       
---


Praha, 12. listopadu 2020 - Sněmovna dnes poslala do 3. čtení návrh Pirátů, KDU-ČSL a STAN na zmrazení platů poslanců, senátorů a dalších ústavních činitelů pro rok 2021. „Země je v krizi, lidé se bojí o místa a mnoho firem bojuje o přežití. V takovou chvíli je zcela nevhodné, aby poslancům a dalším ústavním činitelům rostly platy. Šetřit musí všichni.  Máme radost, že to Sněmovna uznala a náš návrh podpořila, může státu uspořit až půl miliardy korun,” uvedl pirátský poslanec Mikuláš Ferjenčík, který je členem Rozpočtového výboru.



> „V současné době je systém nespravedlivě nastaven tak, že by se platy poslanců a senátoru příští rok automaticky zvedly bez ohledu na to, jak se daří naší ekonomice, živnostníkům či zaměstnancům. To není fér vůči občanům, proto jsme předložili návrh na jednorázové zmrazení. Kromě toho náš předseda klubu Jakub Michálek spolu se zástupci ANO a ČSSD předložil návrh na navázání platů ústavních činitelů na průměrnou mzdu v celé ekonomice,” dodal Ferjenčík. 
