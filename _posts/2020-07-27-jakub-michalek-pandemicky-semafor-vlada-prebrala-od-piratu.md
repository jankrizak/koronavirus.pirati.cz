---
date:         2020-07-27
category:     blog
tags:         vláda koronavirus zdravotnictví
layout:       post
title:        "Komentář Jakuba Michálka: Vláda převzala další nápad Pirátů: Pandemický semafor pro české regiony "
image:        articles/2020/jakub-semafor.jpg
---  

 

Praha, 27. července 2020 – Pirátům, kteří jsou aktuálně nejpopulárnější opoziční stranou, se podařilo prosadit pandemický semafor. Pandemický semafor vnese pořádek do informačního chaosu, který vláda kolem koronaviru vytvořila. S myšlenkou přišli v dubnu Piráti, v květnu ji představili ministru zdravotnictví Adamu Vojtěchovi a Sněmovna ji na náš návrh v červnu schválila. Protože pan ministr se zapomněl na tiskovce pochlubit, kdo mu návrh zpracoval, připomeňme si, jak jsme z opozice návrh prosadili.

 

**Konkrétní časová osa:**

 

**Duben: Plán budoucnost řešíme teď**

Dne 28. dubna Piráti předali předsedovi vlády Andreji Babišovi plán Budoucnost řešíme teď, kde Piráti představili plán, jak na koronakrizi – ten dosud zůstává jediným plánem v Česku na zvládnutí koronaviru.  Vyzvali jsme vládu, aby zveřejnila mimo jiné úrovně pohotovostí/alertů a odpovídající opatření podle epidemiologických ukazatelů, aby se podnikatelé a obyvatelé ČR lépe připravili na situaci v delším časovém horizontu. 

 

**Květen: Představení stupňů pohotovosti podle Pirátů**

Dne 28. května se uskutečnila mimořádná schůze Poslanecké sněmovny iniciovaná Piráty. Tam jsme představili pandemický semafor pro české regiony (viz tabulka zde). Inspiraci jsme si vzali z Nového Zélandu. Návrh jsme předali ministru Vojtěchovi, který řekl, že se s ním seznámí a zváží, zda by bylo možné jej zavést.   

 

**Červen: Sněmovna schválila úkol vládě zavést pandemický semafor**

Poslanecká sněmovna dne 4. června schválila na návrh Pirátů žádost vládě, aby uložila Ministerstvu zdravotnictví vypracovat systém pandemických stupňů pohotovosti s jasnými kroky a představila jej Poslanecké sněmovně do 30. července.

 

**Červenec: Představení vládního provedení semaforu**

Dne 27. července ministr Vojtěch představuje na tiskové konferenci vládní návrh pandemického semaforu. Vidím to tak, že vládní pandemický semafor jde správným směrem. Pro zabezpečení jeho fungování by bylo vhodné jej doplnit o provázání s nouzovým stavem a stavem nebezpečí, které mohou vyhlašovat kraje. 

 

Suma sumárum, vláda převzala pandemický semafor tři měsíce po pirátském návrhu. Podobně to učinila již dříve v případě kompenzačního bonusu pro živnostníky, malé podnikatele a dohodáře, uzavření dolů OKD, pozastavení mobiliárních exekucí, regulace sdíleného ubytování Airbnb ve městech, zmírnění pravidel pro splácení úvěrů a hypoték, odkladu elektronické evidence tržeb, zákona o odložení voleb, kurzarbeitu, znovuzavedení farmářských trhů nebo možnosti otců účastnit se porodu. Nicméně my jsme rádi, že se nám daří návrhy prosazovat i z opozice.

 
