---
date:         2020-05-20
category:     blog
tags:         koronavirus okd 
layout:       post
title:        "Otevřený dopis Zuzany Klusové vládě a vedení OKD: Nechceme, aby Karviná skončila v karanténě"
image:        articles/2020/klusova.jpg
author:       Mediální odbor
---  

Ostrava, 20. května 2020 – Lídryně Pirátů v Moravskoslezském kraji a karvinská zastupitelka Zuzana Klusová se opět otevřeným dopisem obrací na vládu kvůli šíření koronaviru na Karvinsku. Obává se, že by Karviná mohla skončit v karanténě. Dosavadní opatření považuje za nedostatečná. Na vysoké riziko nákazy v důlních provozech přitom upozorňovala hygienu, odbory a nakonec i premiéra už v druhé polovině března. Bohužel bezvýsledně. Nyní se obavy potvrzují a s postupujícím rozvolňováním rizika ještě rostou.

Znění dopisu adresovaného ministryni financí Aleně Schillerové a managementu OKD, který reaguje na včerejší situaci, kdy bylo po zahájení plošného testování potvrzeno 82 případů nákazy u zaměstnanců OKD a s největší pravděpodobností se nejedná o číslo konečné:



> Vážená paní ministryně, vážené vedení společnosti OKD, a.s.,

> obracíme se na Vás znovu jako karvinští zastupitelé s vážnou obavou o další vývoj na Karvinsku v souvislosti s možným šířením koronaviru v provozech společnosti OKD, a.s.. Již v průběhu března jsme na rizika nákazy v důlních provozech upozorňovali jak Krajskou hygienickou stanici v Ostravě, tak hornické odbory a OKD. Nakonec jsme 23. března odeslali otevřený dopis přímo premiérovi. 

> Odpovědí nám však byla pouze obecná konstatování, že zaměstnavatel situaci konzultuje s hygienou, přijatá opatření považujete za dostatečná a dále je to především o osobní odpovědnosti jednotlivce. Na webu společnosti OKD, a.s. nebyla od 26. března až do 18. května jediná oficiální informace o vývoji situace v souvislosti s koronavirem. Zatímco jiné průmyslové podniky (např. automobilky) zveřejňují informace o rizicích nákazy i počtu nakažených zcela otevřeně a také na nezbytnou dobu přerušily provoz, státní OKD krizovou komunikaci nezvládá, informace tají a o přerušení provozu neuvažuje. Přitom je zřejmé, že podmínky v dole jsou extrémní a zastavit šíření nákazy je zde v mnoha ohledech prakticky nemožné, a to i v případě, že by všichni zaměstnanci stoprocentně plnili všechny pokyny.

> Situace na polské straně nám ukazuje, jak se nákaza může dále vyvíjet a že zde za pár dní či týdnů můžeme mít tisíce nakažených občanů. Vzhledem k tomu, že již neplatí nouzový stav a od 25. května přichází další vlna rozvolňování opatření, domníváme se, že Karvinsko je ve vážném ohrožení. Právě pro náš region by přitom masivní rozšíření nemoci COVID-19 a případná izolace některých lokalit pravděpodobně měly fatální následky. V našem regionu je vyšší procento rizikových skupin (stárnoucí populace trpící plicními chorobami, onkologičtí pacienti apod.) a z pohledu ekonomiky jsme na tom takřka nejhůře v Česku.  

> Považujeme proto současná opatření za nedostatečná. Například opatření, kdy se horníci navzájem nepotkávali, protože byly směny o hodinu zkráceny, platilo pouze 3 týdny a skončilo dle našich informací již 19. dubna. Plošné testování zaměstnanců dolů v Polsku ukazuje, že většina horníků nakažených koronavirem je bez příznaků, u nás bylo zatím testováno jen několik set horníků. Požadujeme proto znovuzavedení opatření zkrácení pracovních směn a plošné testování všech zaměstnanců ve všech důlních provozech doprovázené jasnou informací o tom, při jakém počtu nakažených nebo za jakých podmínek stát uzná za nezbytné chod šachet utlumit na nutné minimum.

> S pozdravem 

> Zuzana Klusová

> karvinská zastupitelka za Piráty

 

--
