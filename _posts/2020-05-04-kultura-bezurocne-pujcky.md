---
date:         2020-05-04
category:     blog
tags:         kultura koronavirus
layout:       post
title:        "Piráti nesouhlasí s povinnými půjčkami od obecenstva, navrhují bezúročné půjčky na kulturu od státu"
image:        articles/2020/lenka-kozlova.jpg
author:       Mediální odbor
--- 




 

Praha, 4. května 2020 – Návrh zákona ministra kultury Lubomíra Zaorálka na zmírnění dopadů v oblasti kulturních akcí je vůbec první legislativní reakcí na aktuální kritické dopady pandemie v tomto sektoru. Zákon má umožnit ponechání peněz zákazníků, kteří si koupili v předprodeji vstupenky na akce před 31. říjnem 2020. Navrhuje, aby pořadatelé místo vrácení peněz vystavili poukázku v hodnotě již zakoupené vstupenky a umožnit ji proměnit do 6 měsíců od vystavení za vstupenku na náhradní akci pořádanou před 31. říjnem 2021. „Pro zákazníka se jedná o povinnou a nedobrovolnou půjčku pořadatelům, o své peníze nemůže požádat zpět. Nebudeme pro zákon hlasovat, jsme pro pomoc formou bezúročných státních půjček,“ komentovala poslankyně Pirátů Lenka Kozlová.

> „Považuji za nepřijatelné, aby stát zavazoval občany k bezúročným půjčkám soukromým subjektům a vstupoval tak zákonem do vztahu účastník akce-producent. Jde o zcela nevhodné přenášení odpovědnosti na lidi tam, kde by efektivně a rychle stát mohl sám pomoci. Samotný návrh zákona navíc postrádá jasné vymezení, od kterého okamžiku se použije, respektive jestli se týká i akcí zrušených ještě před jeho přijetím. Bylo by nelogické, kdyby bylo záměrem pomoci až těm akcím, které by byly zrušeny po dni nabytí účinnosti tohoto zákona. Mnoho velkých festivalů již zrušení oznámilo v průběhu března a dubna a na ně by se tento zákon vůbec nevztahoval. Budeme tedy požadovat po Ministerstvu kultury vyjasnění časových účinků zákona,“ dodala Lenka Kozlová.

Zákon bude projednáván ve stavu legislativní nouze, tedy s vynecháním 1. čtení, na zítřejší schůzi Sněmovny. Školský výbor projedná tisk nejpozději do zítřejšího poledne. 
