---
date:         2020-05-05
category:     blog
tags:         koronavirus sněmovna legislativa
layout:       post
title:        "Prioritami Pirátů jsou širší podpora pracujících, zachování možnosti volby předmětů u maturity či smysluplná opatření pro řešení dopadů pandemie"
image:        articles/2020/brifink-45-05-05.jpg
author:       Mediální odbor
--- 



Praha, 5. května 2020 – Piráti na brífinku před pokračováním schůze Sněmovny komentovali stažení návrhu na rozšíření pravomocí ministra zdravotnictví, téma rozšíření okruhů lidí s nárokem na kompenzační bonus, ale i dehonestující výroky místopředsedy Sněmovny Vojtěcha Filipa (KSČM). Na středu odpoledne budou Piráti iniciovat mimořádné zařazení bodu k problematice sucha a změny klimatu.

> Předseda poslaneckého klubu Pirátů Jakub Michálek informoval o návrhu Pirátů na zavedení tzv. pandemického stavu: „Vláda včera jednala o rozšíření pravomocí ministra zdravotnictví, které Piráti považovali od počátku za problematické. Tento návrh byl stažen a přepracován v intencích, které jsme již navrhovali. Navrhli jsme zavedení tzv. pandemického stavu, který by mohl efektivně řešit druhou vlnu pandemie, ačkoliv by nezaváděl tak přísná opatření. Tento návrh byl součástí našeho plánu Budoucnost řešíme teď. Navrhli jsme zavedení čtyřstupňové škály, jako je to na Novém Zélandu, dle závažnosti situace. Jsme připraveni jednat o konkrétních parametrech řešení, pokud bude vláda schopná sehnat ústavní většinu pro podporu návrhu. Svůj návrh v legislativní podobě jsem již zaslal příslušným náměstkům ministra zdravotnictví a vnitra.“

> Mikuláš Ferjenčík uvedl, že Piráti budou usilovat o přijetí návrhů, které rozšíří okruh lidí s nárokem na kompenzaci: „Kompenzační bonus bude na schůzi dvakrát. V rámci projednávání senátní vratky podpoříme senátní verzi, která řeší i podporu dohodářům a lidem se souběhem OSVČ a zaměstnání. Druhým návrhem je vládní tisk zavádějící kompenzaci pro vlastníky malých s.r.o. Ty jsme chtěli podpořit už při posledním projednávání kompenzačního bonusu, kdy jej vláda zamítla. Návrh vlády podpoříme, přesto zůstaly skupiny obyvatel, které na kompenzace nedosáhnou. Jsou to dohodáři, u kterých navrhujeme alespoň bonus v nižší výši než u OSVČ. Dále navrhujeme i bonus pro lidi se souběhem OSVČ a zaměstnání, alespoň u dohodářů, lidí se zkráceným úvazkem a lidí s nízkým příjmem ze zaměstnání.“

> Lukáš Bartoň následně sdělil, že Sněmovna se pravděpodobně bude věnovat i podobě maturit: „Jako poslanecký klub jednotně podporujeme vládní návrh, který je věcně totožný s naším původním návrhem a ponechává svobodnou volbu mezi matematikou a cizím jazykem u maturit.” 

> Dana Balcarová, předsedkyně Výboru pro životní prostředí uvedla, že Piráti budou žádat o zařazení pevného bodu Informace vlády o postoji ke změně klimatu na středu odpoledne: „Potýkáme se se suchem nejhorším za 500 let. Chceme se vlády nejenom zeptat na její kroky, které v této věci podniká, ale i navrhnout vlastní kroky, kterými chceme tuto situaci řešit.” 

> Jan Lipavský, místopředseda Zahraničního výboru, reagoval na výroky místopředsedy Poslanecké sněmovny Vojtěcha Filipa a na vztahy s Čínou: „Odsuzujeme řadu nechutných a relativizujících výroků adresovaných i primátorovi Prahy Zdeňku Hřibovi a podpoříme svými podpisy návrh na odvolání Vojtěcha Filipa z pozice místopředsedy Sněmovny. V případě kauzy vyděračského dopisu předloženém předsedovi Senátu Jaroslavu Kuberovi jsme jako výbor vyčerpali veškeré možnosti, když kancléř Minář, který v této věci figuruje, odmítl na výbor dorazit. Budeme proto hledat další možnosti, aby se tímto tématem mohla zabývat Sněmovna jako celek.”

> Na stále problematickou situaci přeshraničních pracovníků, tzv. pendlerů, upozornil Petr Třešňák: „Vláda mění pravidla pro cestování přes hranice velmi často a naprosto nekoncepčně. Uměle vytváří určité skupiny, které diskriminuje nehledě na skutečné riziko. Dopady pociťují nejen samotní pendleři, kteří se stanou další ekonomicky ohroženou skupinou, ale v příhraničních městech jsou to i rozdělené rodiny, které nemohou pečovat své seniory. Už od 30. března navrhujeme ministrovi vnitra zprovoznit chytrá řešení formou mobilní aplikace, která by osobám v příhraničí umožnila cestování za prací anebo v následujících týdnech třeba i do škol. S peticí, která odmítá bezúčelnou diskriminaci pendlerů, jsem se obrátil spolu s poslancem Vítem Rakušanem a senátorem Miroslavem Balatkou (oba STAN) na ministra vnitra Jana Hamáčka.”
