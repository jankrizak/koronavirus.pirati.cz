---
layout: post
category: blog
published: true
title: V Soběslavi se Piráti rozhodli přidat k dobrovolníkům, kteří po celé zemi šijí roušky
date: '2020-03-18'
author: Miloš Bučinský
image: articles/2020/rousky.jpg

description: 'Poté, co vyšlo najevo, že stát nedokáže zajistit roušky pro složky integrovaného záchranného systému, natož obyčejné lidi, vzedmula se po celé republice iniciativa dobrovolníků, kteří začali šít roušky.'
tags:
- Soběslav
- Události
- Zdravotnictví
- Pozvánka
- Koronavirus
- Jihočeský kraj    
---
**Poté, co vyšlo najevo, že stát nedokáže zajistit roušky pro složky integrovaného záchranného systému, natož obyčejné lidi, vzedmula se po celé republice iniciativa dobrovolníků, kteří začali šít roušky.** 

Někteří pro sebe nebo své blízké, jiní, tak jako my, začali šít roušky organizovaně ve velkém, především pro ty nejpotřebnější. První vzorky roušek jsme vyrobili už o víkendu. Když jsme přišli v roušce do supermarketu, každý na nás koukal a připadali jsme si, jak kdybychom přiletěli z Marsu. Pár dní a všechno je jinak. Vyjít si ven bez roušky je nejen nemyslitelné, ale od půlnoci z úterý na středu dokonce zakázané. To, že roušky lidé mají, je jen díky dobrovolníkům. 

Dnes již naše skupina šije více než 150 roušek denně. Další stovky roušek dnes v Soběslavi šije diakonie ČCE Rolnička a jedna z dobrovolnic sama zásobila soběslavskou městskou policii či několik obchodů ve městě. Ani to ale zdaleka nezajistí poptávku. V dalších dnech chceme počet vyrobených roušek ještě zvýšit a zaměřit se na distribuci roušek běžným občanům, pro které už máme ve městě připravena výdejní místa. V Soběslavi si je například můžete vyzvednout v Reklamce Petr, Papírnictví Spino či železářství Šťastný za mřížemi zavřených obchodů.

Budeme rádi za jakoukoliv materiální pomoc. Nejvíce však uvítáme další dobrovolníky, kteří usednou za šicí stroj a budou nám pomáhat vyrábět roušky. 

V případě zájmu kontaktujte naši koordinátorku na e-mailové adrese klara.bidarova@pirati.cz, nebo na telefonním čísle 770 199 948.

