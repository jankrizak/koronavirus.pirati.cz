---
date:         2020-11-16
category:     blog
tags:         vláda legislativa koronavirus
layout:       post
title:        "Piráti po jednání s vládou o krizovém zákonu: právo na informace bude zachováno, stav nebezpečí nebude omezovat shromažďování ani podnikání"
image:        articles/2020/bartos-online.jpg
author:       
---



Praha, 16. listopadu 2020 – Předseda Pirátů Ivan Bartoš se dnes spolu s předsedy dalších sněmovních stran sešel na on-line jednání s vicepremiérem a ministrem vnitra Janem Hamáčkem a premiérem Andrejem Babišem. Předmětem dopoledního jednání byla ministerská novela krizového zákona. Piráti do jednání vstupovali zejména s požadavkem na zachování práva na informace. Ten byl akceptován. Z jednání rovněž vyplynulo, že případné kompenzace za ekonomické ztráty bude řešit zvláštní zákon. 

> „Krize, se kterou se naše země potýká již téměř rok, poukázala na nedostatky současné krizové legislativy. Nouzový stav, ve kterém se nyní nacházíme, je v některých ohledech nevyhovující. Stav nebezpečí, který definuje nově navrhovaná úprava, bude v tomto ohledu krokem správným směrem. Oproti nouzovému stavu neomezuje podnikání a také nezakazuje shromažďování. Zároveň však umožňuje evakuaci, zákaz vstupu na vymezená místa nebo nasazení vojáků. V tomto ohledu je stav nebezpečí mnohem přesněji vymezen a jeho dopady na běžný život i hospodářství tak budou méně devastační,“ uvedl po skončení jednání Bartoš.  

Na jednání, které předseda Pirátů vzhledem k vyjednaným požadavkům označil za úspěšné, rovněž došlo k dohodě, že zákon bude řešit právní ukotvení Ústředního krizového štábu a měl by zmocňovat vládu k prodloužení platnosti dokladů a úředních listin, jak to již návrh předjímal. Tím by měl výrazně ulehčit administrativě a efektivně eliminovat hromadění lidí na úřadech. Varianta posouvání voleb z důvodu krize zůstane v české legislativě nezměněna. 

> „V případě kompenzací za omezení podnikání jsme na jednání tlačili nutnost určení obecného vzorce, který podle zadaných parametrů povede k výsledné částce. Nebylo by tedy nutné zpracovat vždy individuální znalecký posudek. Do výpočtu částky by vstupovala například redukovaná kapacita prodejny, skutečné tržby během epidemie, průměrný zisk nebo již obdržené dotace od MPSV v programech jako například Antivirus. Podnikatel by si o náhradu zažádal v přehledném formuláři na webu. Bohužel ministerstvo naopak výklad možných kompenzačních mechanismů zužuje,“ dodal k požadavku na kompenzace Bartoš. Vláda by se kompenzacemi, jak na jednání přislíbili její zástupci, měla zabývat ve speciálně navrženém zákoně.
