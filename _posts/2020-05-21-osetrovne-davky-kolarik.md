---
date:         2020-05-21
category:     blog
tags:         koronavirus finance sociální-politika
layout:       post
title:        "Dávat dávky všem kromě těch, kteří to nejvíc potřebují, je nemravné, píše Pirát Kolářík ministru Havlíčkovi"
image:        articles/2020/kolarik.jpg
author:       Mediální odbor
---  


Praha, 21. května 2020 – Kvůli koronavirové krizi se zavřela řada škol a mnoho dětí tak zůstalo doma pod dohledem rodičů. Ministerstvo průmyslu a obchodu přišlo s nápadem, jak rodičům, kteří jsou živnostníci, tento čas vykompenzovat – pomocí dotace s názvem “ošetřovné”. Na dávku 500 korun denně ale nedosáhnou všichni. Pomoc MPO se totiž nevztahuje na OSVČ v exekuci. Přitom právě lidé v dluzích jsou ti, kteří potřebují pomoc nejvíce. 

„Piráti proti tomuto dvojímu metru výrazně protestují. Jde to totiž proti samému smyslu podpory. Navíc u zaměstnanců, kteří jsou v exekuci, se toto neřeší. Takže jsme opět svědky šikany živnostníků. Z tohoto důvodu jsem dnes ministrovi průmyslu a obchodu Karlu Havlíčkovi zaslal dopis, ve kterém ho žádám o nápravu situace,” říká člen Výboru pro sociální politiku Lukáš Kolářík a dodává: „V první výzvě bylo uvedeno, že žadatel o tuto dávku nesmí mít dluhy vůči státním institucím. Nyní se to změnilo obecně na jakoukoliv exekuci. Nedává to smysl. Nikdo přece nesmí propadnout sítem pomoci. Už teď víme, že bude ekonomická krize. Nedělejme ji ještě horší tím, že se k lidem, kteří to nejvíc potřebují, otočíme zády.”

Česká správa sociálního zabezpečení ke konci března registrovala 593 307 osob samostatně výdělečně činných vykonávajících hlavní činnost. Zároveň je v exekuci okolo sedmi procent lidí v Česku. Odhadem tak může jít zhruba o 40 tisíc lidí, kteří jsou podmínkou bezdlužnosti odstaveni od podpory. Piráti v plánu Budoucnost řešíme teď uvádí, že je zapotřebí zajistit flexibilní dávky mimořádné okamžité pomoci, aby nikdo nepropadl na úplné dno. Efektivní podporu musí vláda zajistit nejen zaměstnancům, ale i OSVČ. 

„Věřím, že podmínka bezdlužnosti se v dotačním programu „ošetřovné” objevila náhodou jako relikt z běžných dotací na stimulaci podnikání. Myslím, že si všichni uvědomujeme vážnost situace a nikdo si nepřeje, aby tady po krizi přibyly další tisíce domácností žijící v sociálním vyloučení,” dodává Kolářík.

* [Dopis ministru Karlu Havlíčkovi](https://pirati.cz/assets/pdf/exekuce-osvc-dopis.pdf) 
