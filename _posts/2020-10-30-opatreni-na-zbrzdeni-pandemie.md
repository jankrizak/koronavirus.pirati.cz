---
date:         2020-10-30
category:     blog
tags:         sněmovna legislativa koronavirus finance
layout:       post
title:        "Piráti navrhli 30 opatření, jak zbrzdit pandemii a účinně pomoci občanům, živnostníkům i firmám. Vyzývají vládu k jejich zavedení"
image:        articles/2020/tk49brifink.jpg
author:       
---


Praha, 30. říjen 2020 – Piráti předloží dnes Sněmovně 30 opatření, která mohou účinně pomoci v boji s pandemii a podpořit občany i firmy. Stane se tak během mimořádné schůze k prodloužení nouzového stavu. Návrhy se týkají například efektivnějšího zapojování odborníků i dobrovolníků do zdravotní péče, školství, elektronizace státní správy či chytrých preventivních opatření. „V Česku jsou dnes nejhorší čísla v Evropě s výjimkou malého státu Andorra. Vinu za to nese vláda Andreje Babiše, která se i přes tlak opozice a odborníků doslova vykašlala na přípravu na druhou vlnu pandemie. Proto nyní vyzýváme Sněmovnu i vládu, aby v zájmu občanů přijaly našich 30 navrhovaných usnesení pro boj s covid-19. Premiér minulé měsíce naše návrhy ignoroval a tvrdil, že strašíme. Tady vidíme výsledek, neopakujte prosím stejnou chybu,“ uvedl Jakub Michálek, předseda pirátského poslaneckého klubu.

> „Jsme v tak kritické situaci, že není jiná cesta než prodloužit nouzový stav, aby bylo možné zavádět účinná opatření. Za Piráty ale prodloužení podpoříme pouze o 14 dnů, dává to Sněmovně lepší možnost kontrolovat kroky vlády, která dosud situaci nezvládala. Tento čas ovšem kabinet musí využít k zavedení námi navrhovaných opatření. Žádáme například, aby se konečně začal správně využívat pandemický semafor, který jsme prosadili již dříve. Na každý jeho stupeň musí být jasně navázaná opatření, aby veřejnost věděla, co se v jaké situaci bude dít. Musí skončit komunikační chaos. Za druhé prosazujeme, aby bylo evidováno, jak rychle se hygienám daří trasovat potenciálně nakažené. To se totiž doposud neděje,“ dodal Michálek. 


> Piráti rovněž navrhují zapojit do testování studenty přírodovědných a biomedicínských oborů. „Nemocnicím by ulevilo také dočasné zapojení lékařek a sester na rodičovské dovolené. Náš průzkum potvrdil, že by o to byl mezi nimi zájem. Nemají ale komu svěřit do péče děti a školku považují za epidemiologické riziko. Navrhujeme jim proto poskytnout jednorázovou odměnu 15 až 20 tisic korun na individuální hlídání dětí do 4 let. Šla by těm, kteří se zapojí alespoň na tříčtvrteční úvazek, při nižším úvazku by byly finance úměrně kráceny,“ vysvětlila Olga Richterová, první místopředsedkyně Pirátů. Podle ní by bylo vhodné spustit i jednoduchou databázi, která by propojovala zdravotníky, kteří mají zájem dočasně vypomáhat, a zdravotnická zařízení, jež by tuto pomoc uvítala. Nebo databázi pro zapojování dobrovolníků. 


> Pro usnadnění života občanů i snížení rizika nákazy je také klíčové využívat moderní technologie. „Je načase, aby stát konečně opravdu podpořil digitalizaci. Umožnil občanům komunikovat s veřejnou správou telefonicky nebo emailem. Aby datové zprávy mezi soukromými subjekty byly zdarma. Je rovněž třeba uspíšit aplikaci zákona o právu na digitální službu, který jsme prosazovali. Hlavně právo na zápis kontaktních údajů, tedy aby měl stát centrálně vedené kontakty u těch občanů, kteří si to přejí. Díky tomu by s nimi mohl komunikovat proaktivně telefonem, e-mailem a nezahlcovat je papírovou poštou. Stát by měl jít rovněž příkladem u home office a svoje zaměstnance převést na práci z domova, pokud to je možné,“ popsal pirátský poslanec Ondřej Profant, odborník na IT a digitalizaci.


> Pandemie tvrdě dopadla hlavně na živnostníky a podnikatele, na to reagují i další pirátské návrhy. „Opatření vlády jsou velmi diskriminační vůči maloobchodům. Nahnala občany do velkých hypermarketů, které mohou stále prodávat oblečení, obuv a podobně, a specializované obchody zavřela. To mimo jiné zvyšuje kvůli vyšší koncentraci zákazníků riziko nákazy. Žádáme tak, aby vláda umožnila provoz maloobchodu za stejných nediskriminačních podmínek zohledňujících vážnou epidemiologickou situaci,“ nastínil záměry poslanec Petr Třešňák. Dodal, že by měl kabinet také lépe motivovat občany k využívání aplikace e-Rouška. Například slevami při nákupu vitamínů v lékárně či nižší cenou testů na covid-19 pro samoplátce.


> Pirátská usnesení se dotýkají i oblasti školství, jak vysvětlil předseda Pirátů Ivan Bartoš. „Vláda rozpoutala ve školství hrozný chaos, sami ministři si protiřečí, kdy se děti vrátí do lavic. To musí skončit. Žádáme vládu o jasnou a srozumitelnou komunikaci. Rodiče, děti, učitelé či ředitelé musí v předstihu a přesně vědět, za jakých podmínek se budou moci žáci vrátit fyzicky do škol i jak takový návrat bude vypadat – zda bude například vláda nadále zásobovat školy ochrannými pomůckami, jestli se budou omezovat počty dětí ve třídě a podobně. Je třeba také jasně říct, jak bude stát do té doby zajišťovat distanční výuku třeba pro ty žáky, kteří doma nemají tablet nebo počítač. Vyzýváme mimo jiné vládu k tomu, aby pro tyto účely uvolnila již vyřazenou –  ale plně funkční – techniku z úřadů,“ uvedl Bartoš.


> Podle něj je klíčové ponechat rodinám během pandemie možnost volby. Pokud doloží sdílení domácnosti s někým z rizikové skupiny, například s babičkou, měli by mít žáci možnost se v zájmu ochrany této osoby vzdělávat i nadále na dálku. „To by mělo platit i pro celé třídy se žáky se speciálními vzdělávacími potřebami. Tady je ale nutné, aby stát jejich rodičům v případě distanční výuky zajistit dostatečnou podporu. Nelze ani zapomínat na pracovníky ve školství s malými dětmi, kterým by měla vláda zajistit hlídání. Stejně tak prosazujeme, aby mohli při výuce pomáhat jako dobrovolníci například studenti pedagogických fakult,“ uzavřel předseda Pirátů. 


**Piráti dnes navrhli ve Sněmovně například tato opatření:**

* Zapojit zdravotnice a zdravotníky na mateřské, dát jim bonus 15-20 tisíc korun měsíčně na hlídání.

* Vytvořit národní portál pro dobrovolníky na místa potřebná ke zvládnutí epidemie.

* Vláda likviduje živnostníky s maloobchody a tlačí lidi do velkých obchodů - je třeba nastavit provoz nediskriminačně za přísných hygienických pravidel.

* Opatření jsou chaos, stále je vláda nenavázala na semafor jako v Irsku. To je třeba změnit.

* Testování v sociálních zařízeních.

* Uvolnit počítače a notebooky ve skladech státu pro zapůjčení školám pro žáky, kteří je nemají.

* Symbolicky ocenit použití aplikace e-Rouška slevou na vitamíny nebo testy pro samoplátce.

* Usnadnit a zvýhodnit vyřizování věcí online.


Plný návrh usnesení naleznete [ZDE](https://pirati.cz/assets/pdf/COVID Návrh usnesení Piráti.pdf).
