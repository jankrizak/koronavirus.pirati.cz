---
date:         2020-06-04
category:     blog
tags:         legislativa sněmovna koronavirus
layout:       post
title:        "Sněmovna přijala preventivní opatření pro další vlny pandemie. Vládní poslanci naopak potvrdili ignoraci nejohroženějších skupin lidí a hájili pochybné nákupy ochranných pomůcek"
image:        articles/2020/tk49brifink.jpg
author:       Mediální odbor
---  


Praha, 4. června 2020 –  Poslanci dnes v rámci mimořádné schůze svolané Piráty a ODS ke zhodnocení úlohy vlády během pandemické krize přijali jedenáct usnesení. Přijaté návrhy se týkají preventivních opatření pro případnou druhou vlnu epidemie a Vládu zavazují například k pravidelnému informování Sněmovny i občanů o přijatých opatřeních, k vypracování strategie testování či k tomu, aby Ministerstvo zdravotnictví vypracovalo systém pandemických stupňů pohotovosti a představilo jej Sněmovně do 30. července 2020. Vláda naopak nepřijala usnesení o poděkování Tchaj-wanu za darování zdravotních pomůcek. Otočila se zády i k medikům, kterým odmítla vyplatit odměnu za pomoc ve zdravotnických zařízeních, k lidem pracujícím na dohodu, kteří přes odvádění odvodů neobdrželi žádnou pomoc a neprošel ani návrh na vypracování investičního seznamu pro modernizaci zdravotnických zařízení.
 
> „Ukázalo se, že mimořádná schůze měla svůj smysl. Jedenáct přijatých usnesení je úspěch, ačkoliv nepřijaté body odhalují nevděčnost naší vlády vůči těm, kteří nám nezištně pomohli, i neochotu přijmout kritiku a dál s ní pracovat. Vládní poslanci nepřijali ani usnesení o zapojení českých výrobců při výrobě a dodávkách zdravotního a ochranného materiálu, odmítli i sdělovat informace o stavu ochranných pomůcek. Je zarážející, že v době, kdy se tento nedostatek zjistil, se Vláda neobrátila na české výrobce tohoto materiálu, namísto toho kupovala předražené, vadné a necertifikované výrobky z Číny. Věřím, že veřejnost arogantní postoj vlády patřičně zhodnotí,“ uvedl předseda Pirátů Ivan Bartoš.

Místopředsedkyně Pirátů Olga Richterová pak znovu upozornila na skupiny lidí, na které se v pomoci zapomnělo: 
> „Jedná se o statisíce lidí, ať už ty, kteří pracovali na různé druhy dohod, nebo OSVČ se zaměstnaneckým úvazkem (tedy i s dohodou o pracovní činnosti nad 3000 Kč měsíčně), pro které je živnost hlavním zdrojem příjmu. Pracovali, poctivě odváděli daně i platili pojistné, ale vláda je nechala na holičkách. Jde i o samoživitelky a samoživitele, částečné invalidní důchodce a další osoby často bez úspor, které si nemohou dovolit výpadky příjmu. Vláda je ignoruje. Vládní strany a komunisté nezměnili svůj postoj ani po upozornění, že už úřady začínají po živnostnících vymáhat nazpět kompenzační bonus nazývaný ‘Pětadvacítka‘. Jde třeba o lidi, kteří měli dohodu o pracovní činnosti na částku nad 3000 Kč a neuvědomili si, že je tím pádem stát vnímá jako zaměstnance.”

V rámci bodu o zdravotních pomůckách a dalších vládních intervencích došlo i na debatu o podpoře některých sektorů a podniků. Ke kauze Smartwings se vyjádřil poslanec Jan Lipavský, který zkritizoval současný vládní postup a vyzvedl nejvíce sporné body státní záchrany této soukromé aerolinky. 
> „Návrh na záchranu jednoho nestrategického podniku za 2,5 miliardy korun z kapes daňových poplatníků je nemravný. Strategický podnik je totiž takový, který je nenahraditelný, například dodavatel elektřiny. Smartwings jsou především aerolinky do dovolenkových destinací. Neprovozují žádnou vnitrostátní dopravu, mají prapodivnou majetkovou strukturu vedoucí do Číny a daňových rájů na Britských panenských ostrovech či v Nizozemí. Navíc stále nevíme, kdo by byl skutečným příjemcem miliard ze státní pomoci.”
