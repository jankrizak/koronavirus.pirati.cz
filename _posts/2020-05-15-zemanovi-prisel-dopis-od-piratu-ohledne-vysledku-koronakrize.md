---
date:         2020-05-15
category:     blog
tags:         koronavirus
layout:       post
title:        "Piráti poslali Zemanovi výsledky práce během koronakrize, odmítli nálepkování opozice za křiklouny"
image:        articles/2020/dopis-zeman.jpg
author:       Mediální odbor
---  

Praha 15. května 2020 – Prezident Miloš Zeman v rozhovoru pro Český rozhlas kritizoval opozici, která se podle jeho slov „omezila pouze na poštěkávání a obviňování z chaotičnosti,” a která pouze „ječí a obviňuje vládu z absolutní neschopnosti.” S tímto zobecněním Piráti nesouhlasí, rozhodli se proto informovat dopisem prezidenta o práci pirátských opozičních poslanců v době nouzového stavu. Předložili seznam 46 výsledků své osmitýdenní práce. Prezident si tak podle nich bude moci vytvořit ucelený obrázek. 

> „Panu prezidentovi jsme předložili seznam 46 bodů, které se poslancům za Piráty podařilo realizovat za posledních osm týdnů. Ačkoliv opozici návrhy obvykle neprocházejí, v době koronakrize se do vládních materiálů podařilo Pirátům prosadit například ošetřovné pro lidi pracující na dohody, zjednodušení dokládání nároku na příspěvek na bydlení a přídavek na dítě, pozastavení mobiliárních exekucí do 30. června, regulaci ubytování Airbnb ve městech a také prodloužení doby, do které musí student předložit vysoké škole maturitní vysvědčení z důvodu odkladu maturit,” komentuje dopis předseda poslaneckého klubu Pirátů Jakub Michálek. 

Piráti také zaslali prezidentovi svůj plán na zvládnutí krize s názvem Budoucnost řešíme teď, který představili v dubnu vládě a veřejnosti. Jeho součástí jsou opatření směřovaná k nastartování ekonomiky, zajištění zdravotnictví či projednání klíčových zákonů. Plán má tři časové horizonty, protože situaci je potřeba řešit nyní, střednědobě do konce roku i s dlouhodobou perspektivou. Cílem je nejenom zvládnutí současného krizového stavu a prevence druhé vlny, ale také nastartování České republiky k budoucímu ekonomickému růstu a využití příležitostí, které koronakrize přinesla, a abychom se díky tomu po jejím skončení nevrátili do „normálu“, ale do lépe fungujícího státu. 

> „Věřím že poskytnutá fakta panu prezidentovi pomohou při budoucím objektivnějším hodnocení práce opozice. Za nás za Piráty mohu s jistotou říci, že děláme maximum pro překonání krize s co možná nejmenšími dopady na ekonomiku, společnost a ústavní pořádek ČR,” dodává Michálek.

* [Dopis se seznamem výsledků pirátské práce](https://pirati.cz/assets/pdf/dopis-zemanovi.pdf)


