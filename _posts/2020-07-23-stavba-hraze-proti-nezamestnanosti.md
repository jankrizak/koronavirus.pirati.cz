---
date:         2020-07-23
category:     blog
tags:         legislativa evropský-parlament koronavirus 
layout:       post
title:        "Evropa staví hráz proti nezaměstnanosti"
image:        articles/2020/kolaja.jpg
---  



Brusel, 23. července – Zamezení propouštění, modernizace ekonomiky a digitalizace společnosti. To jsou hlavní cíle Fondu obnovy, který svými hlasy dnes podpořili pirátští europoslanci. Jelikož OECD předpokládá v případě druhé vlny koronaviru meziroční pokles české ekonomiky o více než 13 % HDP, Evropa se za pomoci těchto prostředků snaží zajistit stabilitu zejména v oblasti zaměstnanosti a konkurenceschopnosti firem. 

> „Evropa vykročila správným směrem. Ukazuje to na schopnost najít v rámci evropského projektu kompromis a jednat efektivně i v krizových situacích. Přicházející propad ekonomiky bezesporu zasáhne i zaměstnance, a proto je třeba při využití peněz myslet zejména na jejich pracovní místa. Stejně tak firmy musí mít možnost investovat prostředky do zvýšení své konkurenceschopnosti, která v kombinaci s vhodnými reformami na státní úrovni zajistí lidem stabilitu na trhu práce,“ komentoval Fond obnovy pirátský místopředseda Evropského parlamentu Marcel Kolaja. 

Fond obnovy však není cílem, ale začátkem dlouhé cesty. 
> „Nejdůležitější nyní je, aby se peníze nerozkradly. Čerpání dotací musí být absolutně transparentní, včetně uvedení konečného příjemce dotací. Prostředky musí být čerpány v prostředí, které odpovídá zásadám právního státu a musí být investovány tam, kde přinesou největší užitek, ne do inovací linek na tousty firem premiéra,“ dodává Kolaja.

> „Jsem rád, že se tento krok v krizové situaci podařilo udělat rychle. Věřím, že podpoří důvěryhodnost evropského projektu u nás i ve světě. Evropa je díky Fondu obnovy silnější,“ uzavírá předseda Pirátské strany Ivan Bartoš.
