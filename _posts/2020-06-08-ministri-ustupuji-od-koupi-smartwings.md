---
date:         2020-06-08
category:     blog
tags:         koronavirus doprava vláda
layout:       post
title:        "Komentář Jana Lipavského: Ministři z vládního hnutí ANO ustupují od koupi Smartwings. I díky tlaku Pirátů tak stát ušetří 2,5 miliardy korun"
image:        articles/2020/jan-lipavsky.jpg
author:       Jan Lipavský
---  



Praha, 8. června 2020 - Po víkendových prohlášeních ministra Karla Havlíčka a ministryně Aleny Schillerové to vypadá, že hnutí ANO ustupuje od záměru na koupi soukromých aerolinek Smartwings. Piráti na nevýhodný plán koupit aerolinky měsíce upozorňovali; podali celou řadu interpelací jak na premiéra, tak na zodpovědné ministry, opakovaně navrhovali bod na projednávání na plénu a v celé řadě mediálních výstupů téma vysvětlovali. I díky práci Pirátů tak stát ušetří 2,5 miliardy korun z kapes daňových poplatníků.

Připomínám, že Smartwings jsou ovládány miliardářem Jiřím Šimáněm, který má blízké osobní vazby na premiéra Andreje Babiše. Do vlastnické struktury patří také čínský státní fond CITIC. Český daňový poplatník by tedy nakonec platil finanční ztrátu čínské vládě! A co víc, majetková struktura firmy vede mimo jiné také do daňových rájů jako jsou Britské panenské ostrovy či Nizozemí.

Kauze jsme se jako jediná politická strana věnovali velmi intenzivně už od samého začátku. Pochopili jsme jednak její důležitost a zároveň nás pobouřila nestydatost a neférovost s jakou vláda chystala záchranu nestrategické soukromé aerolinky, zatímco ke zbytku soukromých firem se otočila zády.  

Schillerová svůj víkendový názorový obrat mimo jiné vysvětlila tím, že by to bylo těžko obhajitelné v Parlamentu… To je paradoxní vzhledem k tomu, že když jsem dvakrát navrhoval, aby se kauzou Smartwings zabývala Poslanecká sněmovna, byl můj návrh nekompromisně smeten ze stolu vládní většinou hlasů ANO, ČSSD a KSČM.

Úkolem Pirátů teď bude hlavně sledovat vládu, aby svá slova dodržela. V minulosti už totiž ministři své názory vůči Smartwings opakovaně změnili. Kolega Ondřej Polanský se zasadil o to, aby se na Hospodářském výboru 26. 6. téma projednávalo.
