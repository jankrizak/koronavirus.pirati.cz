---
date:         2020-09-04
category:     blog
tags:         koronavir erouska zdravi zdravotnictví
layout:       post
title:        "Piráti navrhli ministru zdravotnictví, jak motivovat občany k využívání aplikace eRouška a žádají lepší informování veřejnosti"
image:        articles/2020/tresnak-richterova.jpg
--- 
Praha, 4. září 2020 – Piráti se ve dvou otevřených dopisech obracejí na ministra zdravotnictví Adama Vojtěcha s otázkami týkajícími se včasnosti a jasnosti informací o mimořádných opatřeních proti koronaviru a také s dotazem na aplikaci eRouška, kterou zatím používá jen 2,5 % občanů České republiky. Ta přitom hraje zásadní roli v trasování nakažených i systému chytré karantény. Piráti navrhují bonifikační systém, který by více motivoval potenciální uživatele si tuto aplikaci nainstalovat do mobilních telefonů.


> Poslanec Petr Třešňák uvedl, že počet uživatelů trasovací aplikace je výrazně nižší než v zemích, kde podobné systémy již fungují: „V sousedním Německu používá ekvivalent eRoušky 15 milionů uživatelů, tedy zhruba 18 % občanů, v Singapur je to téměř 50 % občanů. K většímu zájmu o aplikaci lze využít například slev na nákup ochranných pomůcek a léků, slev na vstupenky na akce nebo slev na jízdné, kde by kompenzace hradil stát.“


Protože od začátku měsíce září platí nová mimořádná opatření, obrátili se Piráti na ministra Vojtěcha i ohledně informování veřejnosti o nově zaváděných omezeních. Místopředsedkyně zdravotního výboru Olga Richterová se již na začátku července dotazovala na scénář krizové komunikace a strategii. 

 > Po zmatcích, které vláda na konci srpna do nařízení vnesla v komunikaci k občanům (mj. i po zasedání vládní Rady pro zdravotní rizika, jejíž hlavou je předseda vlády), se Richterová k těmto problémům vrací: „Vláda dosud jednoznačně nesdělila, která osoba, kdy a s jakým časovým horizontem má veřejně oznamovat přijímaná opatření a omezení. Zároveň chceme jasně uvedená zdůvodnění. Konkrétně se naše otázka po zdůvodnění nyní týká například astmatiků, kteří nejsou vyňati z povinnosti nosit roušky, ačkoliv jim to může přinést zdravotní komplikace.“

 

[Plné znění otevřeného dopisu ohledně komunikace](https://pirati.cz/assets/pdf/otevřený_dopis_MZd_komunikace.pdf)


[Plné znění otevřeného dopisu ohledně aplikace eRouška](https://pirati.cz/assets/pdf/otevreny_dopis_MZd_eRouska2.0.pdf)
