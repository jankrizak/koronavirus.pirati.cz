---
date:         2020-11-18
category:     blog
tags:         koronavirus zdravotnictví finance školství
layout:       post
title:        "Piráti zaslali premiérovi otevřený dopis, před jednáním o prodloužení nouzového stavu žádají informace o projektu PES, vánočních nákupech, očkování i školách. Zasazují se také o záchranu maloobchodu"
image:        2020/bartos-kancl-rouska.jpg
author:       
---



Praha, 18. listopadu 2020 - Piráti zaslali premiérovi Andreji Babišovi otevřený dopis, v kterém ho žádají o vyjasnění několika otázek k pandemické situaci a návazným opatřením. Dotazy se týkají Protiepidemického systému (PES), prodloužení nouzového stavu, strategie očkování proti COVID-19, kompenzací malým obchodům i opatření o vánočních svátcích. Piráti rovněž vyzývají vládu, aby umožnila rodinám se svobodně rozhodnout, zda budou děti chodit během pandemie do školy fyzicky, či zvolí alternativní způsob vzdělávání. Větší svobodu v organizaci výuky požadují i pro školy. Na všechny tyto otázky chtějí znát odpovědi dříve, než bude Sněmovna znovu hlasovat o dalším prodloužení nouzového stavu.

> „Oceňujeme nově navržený Protiepidemický systém představený ministrem zdravotnictvím Janem Blatným, který by měl začít platit od dnešního dne. Po takovém systému předem nadefinovaných výstrah a navázaných opatření volali Piráti od léta tohoto roku. Je to krok správným směrem. Vidíme však v celém systému několik zcela zásadních nedostatků, které je třeba vyjasnit a dopracovat, aby občané přesně věděli, jak PES funguje a měli v něj důvěru. Podobně je tomu i u nouzového stavu - vláda opět nepředložila Sněmovně ani veřejnosti vyhodnocení dosavadních opatření a ani plán, jak hodlá proti nákaze dál bojovat a proč zvolila zrovna tento postup. To musí napravit,” popsal předseda Pirátů Ivan Bartoš důvody, proč Piráti zaslali vládě otevřený dopis.

> „Stejně tak je třeba vyjasnit, jakým způsobem bude do budoucna fungovat očkování nebo jak plánuje vláda zajistit bezpečnost vánočních nákupů. Klíčová je pro občany i otázka výuky - Piráti vyzývají vládu, aby nebyla vyžadována povinná školní docházka v případě, kdy děti nebo někdo z domácnosti spadají do rizikové skupiny. V takovém případě by mělo být dětem umožněno vzdělávat se alternativním způsobem na základě dohody s ředitelem školy. Školy by zároveň měly mít větší volnost v organizování výuky, rotaci tříd a mít šanci utvářet skupinky s menším počtem žáků,” nastínil Bartoš. 

> „Za Piráty žádáme také kabinet, aby zajistil lepší kompenzace pro maloobchod, kterému jinak hrozí kvůli výpadku příjmů z vánočních nákupů brzký krach. Chceme znát důvod, proč kabinet nenastavil stejná pravidla pro maloobchod a supermarkety, kdy drobní obchodníci museli zůstat zavření, ale supermarkety mohly například prodávat obuv a oblečení. U maloobchodů přitom nikdy nebylo doloženo, že jsou významným epidemiologickým rizikem, naopak se lidé koncentrují v hypermarketech,” vysvětlil předseda Pirátů a dodal: „Zodpovězení všech nastolených otázek je naprosto zásadní pro čtvrteční hlasování Sněmovny o prodloužení nouzového stavu.”

Připomněl také, že Sněmovna schválila usnesení, které vládu zavazuje předložit minimálně den před koncem nouzového stavu zprávu o navrhovaném dalším postupu a vyhodnocení dosavadních opatření ke koronaviru. 

* [Plné znění dopisu](https://pirati.cz/assets/pdf/Otevřený dopis v otázce Pandemického systému_Piráti.pdf)
