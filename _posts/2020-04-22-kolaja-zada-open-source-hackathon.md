---
date:         2020-04-22
category:     blog
tags:         koronavirus evropská-unie digitalizace
layout:       post
title:        "Kolaja: Evropský hackathon by měl podporovat Open Source"
image:        articles/2020/kolaja.jpg
author:       Mediální odbor
---

 

Brusel, 22. dubna 2020 – Již tento víkend pořádá Evropská komise první celoevropský on-line hackathon #EUvsVirus. Ten si klade za cíl propojit občanskou společnost, inovátory, finanční partnery i investory napříč celou Evropou a s jejich pomocí vyvinout novátorská řešení, která by mohla pomoci v boji proti koronavirové krizi. Pirátský europoslanec a místopředseda Evropského parlamentu Marcel Kolaja ovšem upozorňuje, že v rámci výzvy není podporován svobodný a otevřený software. Dopis Evropské komisi apelující na jeho explicitní podporu podepsali poslanci z šesti frakcí Evropského parlamentu.

Od pátku 24. do neděle 26. dubna bude probíhat první panevropský hackathon organizovaný Evropskou komisí ve spolupráci s členskými státy Evropské unie. #EUvsVirus je výzvou k akci pro všechny občany, kteří se chtějí zapojit do boje proti COVID-19. Dle Kolaji by hackathon měl podporovat a upřednostňovat řešení Open Source. Dopis upozorňující na absenci podpory adresovaný eurokomisařce Mariyi Gabriel podpořilo celkem 33 europoslanců z šesti frakcí Evropského parlamentu. Jedinou politickou skupinou, jejíž žádný poslanec se k výzvě nepřipojil, byla skupina ECR, jejíž členem je ODS.

> „Všechna řešení vytvořená v rámci celoevropských hackathonů by měla být k dispozici jako Open Source. Pouze uveřejnění zdrojového kódu může zvýšit důvěru občanů v software a zajistit, aby veřejné peníze použité na vývoj takových nástrojů zůstaly veřejně dostupné. Z toho důvodu žádáme Komisi, aby v rámci výzvy #EUvsVirus výslovně podporovala a vyzývala k užití svobodného a otevřeného softwaru jako adekvátního řešení,“ komentuje Kolaja.

Tento krok jde ruku v ruce s nedávno publikovanou sadou pravidel Evropské unie pro efektivní využití mobilních aplikací určených pro vysledování kontaktů a varování v reakci na pandemii koronaviru, kterou vypracovaly členské země za podpory Komise. Dle návrhu je v zájmu podpory transparentnosti a efektivního fungování doporučováno zveřejňování zdrojového kódu a vzájemných hodnocení. Stejný postoj zaujal také Evropský sbor pro ochranu osobních údajů, který vyzývá ke zveřejnění zdrojového kódu pro co nejširší kontrolu ze strany vědecké komunity.
