---
date:         2020-11-23
category:     blog
tags:         senát koronavirus podnikání
layout:       post
title:        "Piráti startují jednání o koalici se STAN. Pokud se podaří vyjednat spolupráci, můžeme být vítězi příštích voleb, říká Bartoš"
image:        articles/2020/bartos-rakusan.jpeg
author:       
---

 

Praha, 23. listopadu 2020 - Piráti zahájí jednání o konkrétní podobě koaliční spolupráce s hnutím Starostové a nezávislí pro volby 2021 a následující volební období. Mandát k přípravě koaliční smlouvy se STAN dostalo pirátské vedení strany od členské základny, pro bylo odevzdáno 81 procent hlasů (695 od 858 hlasujících). Hlasování zaznamenalo rekordní účast, zúčastnilo se téměř 80 procent Pirátek a Pirátů. Předseda strany Ivan Bartoš uvedl, že pokud se podaří vyjednat koaliční smlouvu a pokud ji strana schválí, mohou Piráti a STAN společně bojovat o vítězství v blížících se sněmovních volbách a  zvýšit tak možnost prosazovat svůj program v příští vládě.


> „Chtěl bych velice poděkovat členkám a členům Pirátské strany, kteří se zúčastnili tohoto důležitého hlasování o možném budoucím směřování Pirátské strany. A to jak těm, kteří hlasovali pro, tak i těm, kteří se vyjádřili proti a jejich oponentní názory vedly v uplynulých týdnech ke konstruktivní debatě. Protože demokratická debata, kdy je každý hlas člena slyšet, je pro Piráty nejdůležitější hodnotou. Je nutné říci, že jsme teprve na začátku, ta nejdůležitější práce na konkrétní podobě koaliční spolupráce je nyní před námi. Výsledek hlasování ale vnímám jako jasný a silný signál, že deklarovaná spolupráce s hnutím STAN má smysl, a že pokud se nám podaří vyjednat co nejširší programovou shodu, personální obsazení kandidátek a další parametry spolupráce, můžeme společně bojovat o vítězství v blížících se sněmovních volbách a konečně získat možnost prosazovat náš program ve vedení této země,” uvedl předseda Pirátů Ivan Bartoš. 


> „Je celá řada bodů, které jsou pro Piráty klíčové a STAN v jejich realizaci byl po celou dobu sněmovní spolupráce spolehlivým partnerem. Témata jako transparentnost, skutečný boj proti korupci, digitalizace nebo důraz na liberální demokracii, ale i snaha o zajištění vzdělávacího systému hodného 21. století, dostupné bydlení a citlivá sociální politika či například zjednodušení podnikání jsou praktickým potvrzením toho, co nás s hnutím STAN spojuje. Dohromady jde podle předložené analýzy o 70 procent aspektů pirátského programu, jejichž uvedení v život v České republice bychom spojením se STAN mohli dát šanci. Právě tyto konkrétní věci  mohou změnit život v České republice a mít reálné dopady na životy nás všech,” dodal Bartoš.


**Piráti mají nyní měsíc na předložení finálního návrhu vyjednané koaliční smlouvy, tu pak bude muset opět schválit nejvyšší orgán Pirátů, tedy Celostátní fórum.**
