---
date:         2020-07-23
category:     blog
tags:         legislativa sněmovna koronavirus zdavotnictví
layout:       post
title:        "Vláda selhává v ochraně Česka před koronavirem, hrozí návrat plošných opatření. Piráti svolají Výbor pro zdravotnictví, žádají zvýšení kapacit testování i funkční chytrou karanténu"
image:        articles/2020/ivan_hrad.jpg
---  


Praha, 23. července 2020 –  Počet aktuálně nakažených koronavirem v Česku poprvé přesáhl pět tisíc a objevují se stále nová ohniska nákazy. Kritická je situace nejen v Moravskoslezském kraji, ale třeba i na Jablonecku. 
> „Bohužel se tak potvrdily obavy Pirátů, že vláda o připravenosti na další vlnu pandemie nepokrytě lže, a nemá situaci pod kontrolou. Chceme proto svolat Výbor pro zdravotnictví, aby projednal současnou situaci i další postup. Budeme se také ptát pana premiéra a jeho ministra zdravotnictví, zda plní konečně úkoly, které jim na náš popud zadala Sněmovna. Tedy představit plán testování, zvýšit jeho kapacity až na 30 tisíc vzorků denně, zapojit konečně laboratoře, zavést čtyři stupně pandemické pohotovosti, zprovoznit systém chytré karantény,“ uvedl předseda Pirátů Ivan Bartoš. 

Ministr zdravotnictví Adam Vojtěch dle médií zvažuje kvůli rostoucím počtům nákazy opět zavést plošná opatření pro celé Česko. Platit by mohla od pondělí. 
> „Adam Vojtěch hovoří o celostátních opatřeních, ministr vnitra Jan Hamáček spekuluje s posunutí termínu podzimních voleb a kraje postupně vrací zpět povinnost nosit roušky. To všechno se nemuselo stát, kdyby Andrej Babiš arogantně nezesměšňoval snahy Pirátů o ochranu obyvatel, ale vyslyšel naše několikaměsíční výzvy. Nemusel sám nic složitě vymýšlet, řešení jsme mu dodali doslova na podnosu. A to jak v našem podrobném plánu Budoucnost řešíme teď, tak i v rámci usnesení ve Sněmovně, kde jsme požadovali  například vypracování testovacího manuálu a dramatické navýšení testovacích kapacit. Fakt, že ani po půl roce není tahle vláda schopna zajistit víc jak pár tisíc testů denně, je nejen tristní, ale hlavně nebezpečný,“ popsal Bartoš s tím, že absolutní nepřipravenost vlády ukázala třeba situace v Moravskoslezském kraji. Tam už celkem onemocnělo 4134 lidí, nákaza je v dolech, školách či nemocnicích. Před rizikem šíření v OKD přitom varovala hygienu, vládu i premiéra již v březnu marně pirátská zastupitelka Zuzana Klusová.

> „Když v březnu na možný problém upozorňovala Zuzana Klusová, čelila posměchu. Vážně ji nebral pan premiér ani ministryně financí Alena Schillerová. Kvůli této povýšenosti a neschopnosti vlády zajistit kvalitní testy pro větší počet lidí, se nemoc začala v komunitě šířit raketovou rychlostí. Nyní musela být pro celý Moravskoslezský kraj opět zavedena opatření, která zasáhla do životů obyčejných lidí i mnoha organizací, firem a provozů. Premiér navíc lže, když v rozhovorech tvrdí, že nechápe, proč v kraji nejsou u fakultních nemocnic zřízeny laboratoře. Ví moc dobře, že již na počátku první vlny pandemie byla pro tyto účely zřízena speciální pracoviště, která byla připravena na testy, blokovala si kapacity. Vláda je ale neměla zájem využít. Piráti ji k tomu marně už několik měsíců vyzývají, snad se to konečně dočká odezvy,“ uzavřel předseda Pirátů.
