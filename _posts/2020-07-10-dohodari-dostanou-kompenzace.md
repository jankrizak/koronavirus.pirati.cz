---
date:         2020-07-10
category:     blog
tags:         sněmovna finance koronavirus
layout:       post
title:        "Až sto padesát tisíc lidí pracujících na dohodu se dočká pomoci. Sněmovnou prošel kompenzační bonus"
image:        articles/2020/mikulas-ferjencik.jpg
author:       Mediální odbor
---   

 



Praha, 10. července 2020 – Několikaměsíční úsilí Pirátů se vyplatilo, Sněmovna schválila návrh na vyplacení kompenzačního bonusu pro tzv. dohodáře v případě, že odváděli pojistné. Podporu dohodářů, mezi které patří nejčastěji maminky na rodičovské, samoživitelky a samoživitelé, invalidní či starobní důchodci a lidé s nízkým vzděláním, kteří platili daně a sociální pojištění, prosazovali Piráti již od března, kdy vypukla koronavirová krize. 

> „Schválili jsme kompenzace pro dohodáře ve výši 350 korun na den. Při délce období 89 dnů může tato podpora činit až 31 150 Kč. Zásadní je, že podpora se týká i těch, kteří mají souběh dohody s živností a nebudou muset vracet prostředky, které již obdrželi. Dále se maže i rozdíl mezi pěstouny, kteří jsou OSVČ, a tedy nárok na bonus měli, a těmi, kteří jsou společníky malých s.r.o. a žádná podpora se na ně nevztahovala. Celkově by se pomoci mohlo dočkat až sto padesát tisíc lidí, pro které může být bonus záchranou před životem v dluzích,“ komentoval dnešní schválení návrhu pirátský poslanec Mikuláš Ferjenčík.

> „Hned po vypuknutí koronavirové krize jsem vyzvala lidi, kteří se ocitli v problémech, aby se mi ozvali. Během dvou dnů se na mě obrátilo více než 500 lidí v problémech, kteří pracují právě na nějakou formu dohody. Jsem moc ráda, že se dnešním dnem dostane pomoci až 150 tisícům osob, které odváděly pojistné," dodala první místopředsedkyně strany Olga Richterová. 
