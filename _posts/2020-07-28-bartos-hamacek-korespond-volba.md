---
date:         2020-07-28
category:     blog
tags:         legislativa koronavirus volby
layout:       post
title:        "Piráti dnes předají ministru vnitra návrh, aby občané mohli od podzimu volit na dálku. Lidé v karanténě nesmí přijít o své hlasy, říká předseda Ivan Bartoš"
image:        articles/2020/bartos-team.jpg
---  

 


Praha, 28. července 2020 – Piráti dnes předají ministrovi vnitra Janu Hamáčkovi návrh, který by umožnil všem lidem od podzimu volit na dálku. A to ať již do krajských zastupitelstev, nebo Senátu. Nyní totiž vláda hrozí, že jedincům v karanténě nedovolí hlasovat, což Piráti v plošné formě odmítají. Stejně tak vyzvou Hamáčka k zajištění bezpečnosti u volebních komisí, aby se minimalizovalo riziko přenosu koronaviru. „Považujeme za nepřijatelné, aby bylo komukoliv bez vážných důvodů odepřeno právo volit a podílet se na chodu země, ve které žije. Předložíme proto ministrovi dokument s návrhem na korespondenční volbu, která umožní zúčastnit se v říjnu hlasování i většině lidí v karanténě. Žádáme také garanci bezpečnosti ve volebních místnostech – ministerstvo musí zajistit ochranné zdravotní pomůcky, dezinfekci, školení pro členy komisí a rozestupy mezi lidmi. Pan Hamáček v odpovědi na interpelaci našeho místopředsedy Vojtěch Pikala ke konci května tvrdil, že je vše na volby připraveno. Podle posledních prohlášení vlády to tak ale nevypadá,“ uvedl předseda Pirátů Ivan Bartoš.  

> Pirátský návrh by umožnil distanční hlasování všem Čechům s volebním právem a trvalým bydlištěm v daném volebním obvodu. „Počítáme s tím, že by byla pro každý obvod zřízena speciální volební komise pro sečtení korespondenčních hlasů. Ta by samozřejmě byla vybavena ochrannými pomůckami, jasnými instrukcemi a školením. Hlasovat na dálku by pak mohli všichni občané, odepření tohoto práva z důvodu ochrany zdraví by nastalo pouze v nejzávažnějších případech. Vše by probíhalo poštou, obálku s lístkem by mohl přinést i prostředník. Pro lidi by bylo vše jasně a srozumitelně vysvětleno, mohli by si samozřejmě vybrat, zda chtějí hlasovat distančně, nebo přijít sami k urně,“ popsal Bartoš s tím, že realizace záměru je nyní na vládě. Ta totiž musí konkrétní zákon předložit v legislativní nouzi. „Nouzový stav během pandemie nám jasně ukázal, že když politici chtějí, změní zákon do pár týdnů. Doufám, že kabinet konečně upřednostní zájem lidí před svým egem a na náš záměr kývne. Kdyby vláda bývala byla ochotná projednávat myšlenku korespondenční volby již v minulosti, mohli jsme být dnes v přípravách mnohem dále,“ okomentoval šéf Pirátů. 

> Podle něj kabinet Andreje Babiše obdobně chyboval také u příprav na další vlnu epidemie. „Několik měsíců vyzýváme vládu, aby přijala opatření proti opětovnému šíření koronaviru a ochránila tak zdraví lidí i ekonomiky. Tedy, aby zvýšila kapacity testování až na 30 tisíc vzorků denně, zprovoznila systém chytré karantény, zapojila konečně laboratoře, zavedla čtyři stupně pandemické pohotovosti. Konkrétní kroky jsme jí i představili v našem plánu [Budoucnost řešíme teď](https://budoucnostresimeted.cz/). Premiér se nám pouze vysmíval a tady máme výsledek – šířící se nákazu, návrat plošných opatření a teď dokonce upírání volebních práv,“ dodal Bartoš.

> „V minulosti jsme několikrát předložili legislativu, která by umožňovala korespondenční hlasování ve sněmovních či prezidentských volbách. Vládní většina schválení soustavně odkládala, přestože se sama k zavedení hlasování na dálku zavázala v programovém prohlášení. Česko tak patří k několika málo zemím v Evropě, které distanční volbu v žádné formě neumožňují. Jde přitom o skvělý nástroj, jak zvýšit účast ve volbách, vyjít vstříc občanům a své uplatnění má i v krizových situacích, jak nyní vidíme. Polský Sejm přijal zákon o korespondenční volbě prezidenta v reakci na covid již v květnu, korespondenční volby proběhly kvůli koronaviru také v Maďarsku a v Jižní Koreji,“ doplnil Vojtěch Pikal, místopředseda Sněmovny a pirátský poslanec.

 

[Plné znění dokumentu](https://pirati.cz/assets/pdf/korona-korespondencni.pdf), ve kterém Piráti představují parametry pro korespondenční volbu do zastupitelstev obcí, krajů a Senátu. 
