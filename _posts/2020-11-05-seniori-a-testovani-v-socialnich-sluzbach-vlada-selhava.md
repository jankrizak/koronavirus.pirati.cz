---
date:         2020-11-05
category:     blog
tags:         zdravotnictví koronavirus
layout:       post
title:        "Vláda zanedbala ochranu seniorů a testování v sociálních zařízeních. Piráti chtějí obnovit strategii preventivního testování"
image:        articles/2020/olga-richterova.jpg
author:       
---


 

Praha, 5. listopadu 2020 – Ochrana rizikových skupin, zejména seniorů, zůstává v Česku často jen na papíře. Vláda ignorovala doporučení nejen Pirátů preventivně testovat pracovníky v sociálních zařízeních a zabránit nekontrolovatelnému šíření v nejohroženější skupině. Na zasedání Výboru pro zdravotnictví 4. listopadu zazněla informace, že plošné preventivní testování začne nejspíš až 9. listopadu. To je nejen podle Pirátů bohužel pozdě. Stejně tak podle nich vláda zanedbala i další potřebná opatření, k jejichž zavedení proto Piráti na výboru znovu vyzvali.

Sněmovna už na konci října odmítla usnesení žádající vládu o zajištění sběru statistických informací alespoň na týdenní bázi od jednotlivých hygienických stanic. I proto poslankyně Pirátů Olga Richterová podala včera na výboru návrhy usnesení žádající vládu, aby informovala, jak rychle se hygienám daří trasovat potenciálně nakažené. Rovněž by měla poskytovat přehled o průběhu testování v sociálních zařízeních. 

> „Zdravotní výbor návrhy usnesení odmítnul hlasy členů vládní koalice. Ministerstvo zdravotnictví na přelomu srpna a září vyřadilo preventivní testování v sociálních zařízení z Národní strategie testování. Přitom se jednalo o zásadní preventivní opatření, které mohlo zachránit i tisíce životů klientů v zařízeních sociální péče. Chtěla jsem vědět, která odborná skupina či skupina podávající připomínky vyřazení navrhla. Bohužel poslanci vládních stran odmítli nést odpovědnost. Posílám tedy nyní žádost o informace přímo na Ministerstvo zdravotnictví, abychom se do budoucna mohli poučit,“ uvedla Richterová.

Piráti už pátek 30. října navrhli ve Sněmovně také třicet opatření pro účinný boj s šířením nákazy. Sněmovna část z nich přijala. Vláda podle přijatých usnesení musí připravit jasný a srozumitelný plán průběhu návratu žáků do lavic a zajistit péči o malé děti klíčových školských pracovníků. Prošel rovněž návrh na efektivnější zapojení expertů, dobrovolníků či studentů do zdravotní péče. Poslanci souhlasili i s body požadující zlepšení digitalizace úřadů, aby bylo možné vést komunikaci s občany e-mailem či telefonicky a státní úředníci měli možnost pracovat z domova.

* Odkaz na jednání výboru (kompletní zvukový záznam a prezentace) **[zde](https://www.psp.cz/sqw/hp.sqw?k=3206&ido=1316&td=22&cu=74)**.

