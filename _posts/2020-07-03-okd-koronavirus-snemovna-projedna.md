---
date:         2020-07-03
category:     blog
tags:         životní-prostředí koronavirus sněmovna
layout:       post
title:        "Sněmovna na popud Pirátů projedná vývoj kolem koronaviru i kritickou situaci v Karviné. Hrozí kolaps, varuje pirátská zastupitelka"
image:        articles/2020/klusova-richterova.jpg
author:       Mediální odbor
---   


Praha, 3. července 2020 – Piráti iniciují mimořádné zařazení bodu ohledně aktuálního vývoje nákazy koronaviru na jednání Sněmovny v příštím týdnu. Znepokojuje je především stále kritičtější situace v Karviné. 
> „Již v minulosti jsme žádali po vládě, aby připravila kapacitu pro možné rozsáhlejší testování, dopracovala chytrou karanténu včetně legislativního rámce, a aby byly k dispozici podrobnější, byť anonymizované, údaje o vývoji nákazy. Báli jsme se nepřipravenosti na možnou druhou vlnu pandemie, což se vzhledem k současné krizi na Karvinsku ukázalo bohužel jako opodstatněné,“ uvedla místopředsedkyně Pirátů Olga Richterová. 

Jednat se bude i o [pirátských usnesení pro vládu](https://www.pirati.cz/tiskove-zpravy/pirati-prosadili-jedenact-usneseni-k-reseni-koronakrize.html), které schválila Sněmovna ohledně dopracování chytré karantény a představení strategie testování pro případ druhé vlny koronaviru.

> „Na Karvinsku počet nakažených překročil tisícovku, koronavir se prokázal v dolech Darkov, ČSM-Sever, ČSM-Jih, ale i na základní škole nebo v nemocnicích v Karviné i Bohumíně. Bohužel OKD neotestovalo všech 8 tisíc zaměstnanců, jak slíbilo. Například v dole ČSA jde pouze o 60 zaměstnanců. Není jediný racionální důvod domnívat se, že po Dole Darkov a ČSM-Sever i Jih, kde se prokázalo více než 20 % nakažených, bude jiná situace na Dole ČSA. Pokud si bez otestování půjdou užít dovolenou, opět velmi riskujeme. Ale šíření nákazy jim pak rozhodně nemůžeme dávat za vinu,“ popsala Richterová s tím, že právě z toho důvodu chtějí Piráti příští týden ve Sněmovně o kritické situaci jednat. 

> „Na Karvinsku máme nedostatek akutních lůžek i zdravotníků. To je mimo jiné důsledek nedávného zrušení nemocnice v Orlové. Hygienici i zdravotníci jsou vyčerpaní a dlouhodobě přetížení. Někteří pacienti tak čekají na hospitalizaci několik dní. Chytrá karanténa řízená systémem Daktela nefunguje, je těžkopádná, všechno příliš trvá. Informační systémy jsou roztříštěné a nepřehledné, už se v nich prakticky nikdo nevyzná. Máme čtyři různá čísla nakažených. Přibývají mrtví i hospitalizovaní, ale nikde se o tom nepíše. Přesto na Karvinsku zároveň ubývá testovacích kapacit. Mobilní odběrová jednotka funguje v kraji jen jedna, odběrová místa zkracují provozní dobu a v Karviné dokonce přestali testovat samoplátce. Otázky vyvolává i to, že na většině oddělení v nemocnici v Karviné-Ráji byla zrušena preventivní opatření, přestože rostly počty případů. Obávám se šíření nákazy i kolapsu zdravotní péče,” okomentovala karvinská zastupitelka a lídryně Pirátů pro krajské volby v Moravskoslezském kraji Zuzana Klusová. 

Ta na riziko šíření viru v dolech na Karvinsku upozorňovala už v půlce březnu, kdy napsala otevřený dopis premiérovi a opakovaně žádala dočasné uzavření dolů. Poté apelovala na ministryni financí, pod níž státní OKD spadá, aby byli otestováni všichni zaměstnanci OKD a v případě uzavření dolů kvůli karanténě dostali náhradu ve výši 100% platu jako je tomu v sousedním Polsku. 

> „Vzhledem k tomu, že na poslední dopisy s dotazy a apely Zuzany Klusové nikdo nereagoval a ani já jsem na ně nedostala odpověď od šéfky hygieny, zaslala jsem 2. července 2020, písemnou interpelaci  ministrovi zdravotnictví," dodala Richterová.

> „Neexistoval žádný důvod předpokládat, že podobná situace jako na Dole Darkov nenastane také na dolech ČSM a ČSA. Je zvláštní, že se plošné testování tak dlouho odkládalo, následně proběhly na Dole ČSM pouze nespolehlivé rychlotesty a za pár dní se stejně musely opakovat testy PCR, které prokázaly několik set pozitivních. Podle informací nakažených horníků selhává také informování o výsledcích testů ze strany hygieny,“ uzavírá Klusová.
