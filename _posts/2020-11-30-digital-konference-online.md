---
date:         2020-11-30
category:     blog
tags:         digitalizace evropská-unie koronavirus
layout:       post
title:        "Online konference roku? Co nás čeká v nové digitální realitě"
image:        articles/2020/going-digital.jpg
author:       
---



Praha 30. 11. 2020 – V sobotu 5. prosince 2020 se ve spolupráci Zahraničního odboru Pirátské strany a Markéty Gregorové, poslankyně Evropského parlamentu skupiny Greens/EFA, uskuteční online konference Going Digital. Bude odpovídat na otázky spojené se zrychlenou digitalizací našich životů v souvislosti s pandemií koronaviru.

V sobotu 5. prosince v 10 hodin se uskuteční online setkání politiků, expertů i lidí z praxe z celého světa na mezinárodní konferenci Going Digital (fb akce / web). Za účasti široké veřejnosti se tak rozběhne otevřená diskuse o výzvách, hrozbách i příležitostech spojených se zrychlenou digitalizací našich životů nejen v kontextu pandemie Covidu-19.

> „Koronavirus nás přiměl přesunout své každodenní životy do online prostoru v ještě větší míře než doposud. Všichni si teď klademe stejné otázky: Co nás v nové digitální realitě čeká? V čem bude život v ní snazší a na co si naopak dát pozor? Má demokracie v digitálním prostoru budoucnost, nebo se v něm ztratíme? Jestli má nějaká konference ambici přinést odpovědi, je to konference Going Digital,“ komentuje europoslankyně Markéta Gregorová, která konferenci udělila záštitu.

Jednu z nejambicióznějších online akcí tohoto roku bude tvořit šest panelů, které propojí výzvy digitálního světa s koronarirovou krizí: ekonomické, zdravotní, politické, ale třeba i společenské či vzdělávací. Diskutovat se bude v následujících panelech:


* Dezinformace v době pandemie

* Je budoucnost demokracie digitální?

* Karanténní vzdělávání

* Karanténní ekonomika

* Digitální řešení a digitální hrozby v době pandemie

* Budoucnost evropské digitální politiky



Konference poběží částečně v českém jazyce a částečně anglicky – po skončení budou do záznamu doplněny titulky a záznam bude volně dostupný. Konference se zúčastní i slušná řádka významných zahraničních speakerů v čele s globálním expertem na umělou inteligenci, Georgem Tileshem nebo uznávanou právničkou a spoluzakladatelkou Aliance za inkluzivní algoritmy Renatou Ávila Pinto.

O ekonomických dopadech budou hovořit mj. české ekonomky Danuše Nerudová a Helena Horská a europoslanec Mikuláš Peksa, situaci zaměstnanců bude mapovat odborová právnička Šárka Homfray. O dopadech pandemických opatření na český vzdělávací systém budou diskutovat experti na vzdělávání i učitelé z praxe.

O „chytrých karanténách“ a otázce soukromí budou diskutovat německý europoslanec Patrick Breyer, analytik Ole Jann, Jan Kulveit z Oxfordské univerzity a inovátor Patrik Zandl. Panel v čele s europoslankyní Markétou Gregorovou se zaměří na vliv dezinformací v čase pandemie. Místopředseda Evropského parlamentu Marcel Kolaja bude hovořit o stavu evropských regulací digitálního světa a jejich vyhlídkách.

Ke sledování i diskusi je zvána široká veřejnost, stream poběží v sobotu od 10 hodin na [tomto odkazu](https://zo.pirati.cz/digi/). Diváky čeká možnost nejen sledovat, ale také se zapojovat v debatách s panelisty či odpovídat v živých anketách. Všechny záznamy budou otitulkovány a volně dostupné.

Akci pořádá Zahraniční odbor Pirátské strany a frakce Greens/EFA, záštitu jí udělila europoslankyně Markéta Gregorová.
