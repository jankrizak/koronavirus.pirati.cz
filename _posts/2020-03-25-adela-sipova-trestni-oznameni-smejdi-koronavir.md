---
date:         2020-03-25
category:     blog
tags:         
- celostátní 
- kontrola moci a mocných 
- koronavirus
- sociální dopady
layout:       post
title:        "Piráti podali trestní oznámení v souvislosti s podezřelým prodejem roušek v době pandemie"
image:        articles/2020/adela-sipova.jpg
author:       Mediální odbor
--- 

 

Praha, 25. března 2020 – Pirátský analytický tým ve spolupráci s právničkou Adélou Šípovou podrobně mapuje prodej zdravotnických ochranných pomůcek na e-shopech a internetových platformách. Pirátští analytici shromáždili celou řadu svědectví od občanů, kterým byly sděleny prokazatelně nepravdivé informace a až nakonec po zaplacení zjistili, že roušky a další ochranné pomůcky jim budou doručené až do 40 dnů. Internetový portál přitom jako lákadlo používal doporučení a recenze fiktivních osob, které používaly fotografie nic netušících občanů – dokonce i dřívější první dámy Dagmar Havlové, která analytickému týmu Pirátů potvrdila, že její fotografie byla zneužita. Právnička Adéla Šípová společně s místopředsedkyní Pirátů Olgou Richterovou proto podaly v této kauze trestní oznámení na Vrchní státní zastupitelství v Praze na neznámého pachatele. Toto oznámení obsahuje rovněž vyjádření experta dříve působícího v organizaci dTest, která se ochranou spotřebitelů dlouhodobě zabývá.   

Internetový portál svetomat.cz nabízí k prodeji roušky, antibakteriální gel a další zdravotnické ochranné pomůcky v reakci na současnou epidemii koronaviru. Na stránkách pod těmito výrobky je uvedeno „EXPEDICE ze skladu IHNED. Odeslání do 24 hodin!”. Zároveň ovšem provozovatel svetomat.cz sdělil pirátskému analytikovi, že tyto výrobky skladem nemají či dokonce, že „nikdo to nemá skladem”. Podmínkou objednání zboží na stránkách svetomat.cz je platba předem, nikoliv až při převzetí. Až po platbě se zákazníci dozvěděli, že toto zboží jim může být doručeno až za 40 dnů. Piráti přitom mluvili se zákaznicí, která služeb svetomat.cz využila již dříve a zboží jí nebylo doručeno ani po 60 dnech a své peníze dostala zpět díky tomu, že pohrozila provozovateli svetomat.cz podáním trestního oznámení. Tyto ochranné zdravotní pomůcky byly přitom na stránkách svetomat.cz zveřejněné současně s informací, že si je zakoupilo již 400 osob. Rovněž tato informace zveřejněná u většiny výrobků uvádí zákazníka v omyl. Na sociálních sítích vznikla stránka „Svetomat - Smejdi”. 

> Hlavní autorka trestního oznámení právnička a pirátská kandidátka do Senátu v obvodě Kladno Adéla Šípová k tomu dodává: „Portál svetomat.cz zásadním způsobem zasahuje do osobnostních práv osob uvedených na těchto stránkách včetně jejich fotografie, a to bez jejich vědomí, a tedy i bez nezbytného svolení. Zneužil dokonce i fotografie Dagmar Havlové pořízené pro zcela jiné účely s fiktivním jménem a tvrzením, že na stránkách svetomat.cz nakupuje a vřele ho doporučuje. S pirátskými analytiky jsme dohledali rovněž další osoby zobrazené na svetomat.cz, které byly doslova v šoku. Pachatel se tak mohl dopustit minimálně trestného činu podvodu a dále pak porušení osobnostních práv chráněných například občanským zákoníkem.”

> „V současné tíživé situaci se mezi občany vzedmula obrovská vlna solidarity, nicméně i v této atmosféře musíme být obezřetní. Někteří lidé současnou epidemii vnímají jako příležitost k obohacení. Pokud zaznamenám obdobné případy, tak nebudu váhat se obrátit na policii. Podotýkám, že ve stavu nouze je trestní sazba za spáchání trestného činu podvodu vyšší,” uvádí první místopředsedkyně Pirátů Olga Richterová.

> Na občany apeluje rovněž analytik Pirátů Janusz Konieczny: „Pokud máte podezření na podvodné jednání při prodeji zdravotnických ochranných pomůcek, tak se neváhejte obrátit na policii, případně můžete kontaktovat pirátský analytický tým (janusz.konieczny@pirati.cz) s podnětem, který bude následně vyhodnocen a případně předán policejnímu orgánu.”

Lukáš Zelený, který dříve vedl právní oddělení v organizaci dTest, ve svém vyjádření pro trestní oznámení Pirátů uvedl, že svetomat.cz se tváří jako standardní e-shop, nicméně ve skutečnosti zprostředkovává nic netušícímu zákazníkovi smlouvu se subjektem mimo Českou republiku. Dle jeho názoru je toto ujednání s odkazem na občanský zákoník neplatné s ohledem na takzvané „překvapivé ujednání”.  7

