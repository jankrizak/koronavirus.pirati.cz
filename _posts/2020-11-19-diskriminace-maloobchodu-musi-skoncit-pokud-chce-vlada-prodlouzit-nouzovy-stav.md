---
date:         2020-11-19
category:     blog
tags:         koronavirus finance podnikání
layout:       post
title:        "Piráti podmiňují prodloužení nouzového stavu zastavením diskriminace maloobchodu a předložením plánu pro vánoční nákupy i boj s pandemií"
image:        articles/2020/tk19-11.JPG
author:       
---


Praha, 19. listopad 2020 - Piráti před jednáním o prodloužení nouzového stavu uvedli, že budou po vládě žádat zodpovězení řady otázek k pandemické situaci. Chtějí vyhodnocení současných opatření i jasný plán do budoucna a pro vánoční nákupy, upravit fungování Protiepidemického systému (PES), narovnat podmínky pro maloobchod či větší svobodu ve vzdělávání. Na mimořádné schůzi k daňovému balíčku se pokusí prosadit zvýšení slevy na poplatníka. Jsou rovněž iniciátory večerního jednání k zákonu o evidenci skutečných majitelů, který považují za klíčové protikorupční opatření.

> „Pokud máme uvažovat o prodloužení nouzového stavu, musí vláda poslancům i veřejnosti zodpovědět celou řadu otázek. Chybí opět celková strategie, vyhodnocení dosavadních opatření, plán do budoucna včetně období Vánoc. Klíčové je narovnat nespravedlnost vůči maloobchodu. Nutná je rovněž debata o extrémně sporném zákazu vycházení, nejasném řízení hygienických stanic, a je třeba upravit stupně v systému PES, aby při nižším stupni rizika byla méně omezována práva a svobody občanů, tedy aby neplatil i pro nejnižší stupně rizika nouzový stav. Chceme rovněž vidět priority pro plán dobrovolné vakcinace,” popsala první místopředsedkyně Pirátů Olga Richterová.

Prodloužení nouzového stavu Piráti podmiňují i narovnáním neférových podmínek vůči malým obchodům. 

> „Vláda nahnala lidi do velkoobchodů a supermarketů a ostatní uzavřela. Krachují nám tak tady drobní živnostníci, malé obchody či restaurace. Chceme znát důvod, proč kabinet nenastavil stejná pravidla pro maloobchod a supermarkety, kdy drobní obchodníci museli zůstat zavření, ale supermarkety mohly například prodávat obuv a oblečení. U maloobchodů nikdy nebylo doloženo, že jsou významným epidemiologickým rizikem, což potvrdil i Zdravotní výbor. Vláda tak neměla k tomuto kroku žádný důvod. Bez toho, aby kabinet tuto nespravedlnost napravil, nouzový stav nepodpoříme,” doplnil pirátský poslanec Petr Třešňák. 

Klíčová je pro Piráty i otázka výuky. 

> „Žádáme, aby po dobu zvýšeného rizika nebyla striktně vyžadována povinná školní docházka v případě, kdy děti nebo někdo z domácnosti spadají do rizikové skupiny. V takovém případě by mělo být ředitelům umožněno, i po legislativní stránce, domluvení se s rodiči na alternativním způsobu vzdělávání. Zároveň chceme, aby stát uvolnil ředitelům ruce a mohli si sami určovat, jak budou organizovat výuku například při rotaci, která skupina kdy bude chodit a nebylo to striktně vázáno na ročníky. Každá škola má jiné podmínky a vyžaduje jiný přístup,” nastínil Lukáš Bartoň, poslanec za Piráty, který se oblastí vzděláváním dlouhodobě zabývá.

Ve čtvrtek proběhne také mimořádná schůze k daňovému balíčku. 

> „Andrej Babiš i v této oblasti vyvolal totální chaos. V nynější krizi přišel s největší reformou daní za deset let, která má obrovské rozpočtové dopady, není domyšlená a přinesla nejistotu, kdy ani měsíc před koncem roku nevíme, jaké daně vlastně budeme platit. Na tom je vidět, jak špatným je premiér hospodářem, navíc jsou jeho kroky v rozporu s tím, co vláda slibovala ve svém programovém prohlášení, tedy předvídatelné daňové změny. Piráti dlouhodobě podporují snížení daňové zátěže, ale není možné snižovat příjmy státu bez úspor na výdajích, případně bez nalezení jiných zdrojů. Místo nedomyšleného rušení superhrubé mzdy proto navrhujeme konstruktivní alternativu, a tou je zvýšení daňové slevy na poplatníka, které je spravedlivá, přidá všem stejně a podpoří spotřebu,” doplnil místopředseda rozpočtového výboru Pirát Mikuláš Ferjenčík.  

Na čtvrteční večer pak Piráti iniciovali svolání mimořádné schůze k zákonu o evidenci skutečných majitelů. Ten měl být projednání ve třetím čtení již minulý týden, KSČM, SPD a vládní poslanci bod jednání ale přerušili. 

> „Důvod průtahů je prostý - legislativa by jasně ukázala na vztah premiéra k holdingu Agrofert, tímto postupem ale vláda poškozuje zájmy našich občanů. Zákon se proto musí projednat co nejdříve. Aby byl skutečně účinný, nesmí ovšem obsahovat výjimku umožňující premiérovi schovávat se za svěřenské fondy a tvářit se, že mu nepatří firmy do fondů vložené. Proto spolu se STAN prosazujeme pozměňovací návrh, který by tuto výjimku odstranil. Jsem moc rád, že se nám pro něj podařilo získat podporu na ústavně právním výboru a doufám, že podporu získá i během třetího čtení,” uzavřel pirátský poslanec František Navrkal. 
