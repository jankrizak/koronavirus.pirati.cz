---
date:         2020-04-24
category:     blog
tags:         koronavirus zdravotnictví
layout:       post
title:        "Komentář Jakuba Michálka: Vláda by se měla podílet na pomoci poskytované českým byznysem v boji proti koronaviru"
image:        articles/2019/michalek99.jpg
author:       Jakub Michálek
---



Praha, 24. dubna 2020 – Česká společnost Prusa Research s velkým úspěchem a s výbornými ohlasy ze strany zdravotníků vyrábí na svých 3D tiskárnách ochranné obličejové štíty. Desítky tisíc kusů už vyrobila na své vlastní náklady. Proto jsem v interpelaci vyzval vládu, aby této a dalších podobných cenných iniciativ využila a vytvořila transparentní schéma, podle kterého bude ochranné pomůcky od českých firem vykupovat či na jejich výrobu a distribuci přispívat, aby bylo možné zvýšit její objem.

Společnost Prusa Research již od března tiskne obličejové ochranné štíty. Navíc dle svého vyjádření kvůli vyšší denní produkci zainvestovala stovky tisíc korun do vstřikolisové formy. To vše na vlastní náklady a s tím, že ochranné štíty rozdávají zdarma. Tuto a podobné iniciativy tuzemských podnikatelů by v každém případě měla podpořit vláda, navázat spolupráci a nabídnout jim za odkup přiměřenou tržní cenu nebo příspěvek. Je to daleko lepší postup než vykupovat předražené ochranné pomůcky pochybné kvality z ciziny, zejména z Číny zodpovědné za šíření koronaviru a nyní vydělávající na zdravotních pomůckách. 

Mezi další společnosti patří například Workswell, výrobce termokamer, které dokážou měřit teplotu, aniž by se museli lidé zastavovat a tvořit fronty. Dále jsou tu projekty jako Corovent, kde završili vývoj a zahájili výrobu plicních ventilátorů či Covmask, kteří již vyrobili téměř 20 tisíc ochranných masek pro zdravotníky. Česká republika je také velmocí v oboru nanotechnologií, které prokazují vysokou ochrannou účinnost. Na výrobu zdravotních pomůcek z nanovláken se rychle adaptovalo mnoho výrobců, kteří jsou většinou členy Asociace nanotechnologického průmyslu ČR.

Je třeba využít toho, že v České republice máme řadu šikovných výrobců ochranných pomůcek a dalších potřebných zařízení a primárně se snažit nakupovat od nich. Zároveň je třeba, aby tyto vládní nákupy byly založeny na reálných potřebách a aby se veřejnost mohla seznámit s objemem a cenou, za kterou vláda ochranné pomůcky nakupuje.
